---
title: "Dublin Tech Tour: Een unieke blik achter de schermen van topbedrijven"
date: 2025-02-07T08:30:40+01:00
description: Tijdens het semestrieel verlof trokken Howest IT-studenten naar Dublin voor een inspirerende studiereis. 5 dagen lang bezochten we de grootste techbedrijven ter wereld, voor inkijkjes achter de schermen en ontdekten we de nieuwste ontwikkelingen in de IT-sector. Een unieke kans om te leren van professionals en te zien hoe het er aan toe gaat in de top van de technologie.
cover: "pics/72CCD7E8-9906-4027-A9A5-385DB65CED5D.JPG"
---

## Microsoft & LinkedIn – Een sterke start

Onze reis begon bij Microsoft, waar we meteen werden ondergedompeld in de wereld van cloudtechnologie. De eerste sessie ging over de opbouw van datacenters: hoe worden ze ontworpen, welke keuzes worden gemaakt voor de toekomst en welke gevaren moeten vermeden worden? Vervolgens volgde een inspirerende talk over AI en de impact ervan op de IT-sector. Tot slot kregen we inzichten in hoe je de cloudomgeving in Azure optimaal en veilig beheert, met ondersteuning van Microsoft-tools en best practices.

Na deze diepgaande sessies was het tijd voor een rondleiding op de campus. Microsoft-medewerkers gaven ons een inkijk in hun manier van werken en hoe hun bedrijfscultuur overal in het gebouw zichtbaar is.

In de namiddag bezochten we LinkedIn, waar specialisten ons leerden hoe we onze profielen optimaal kunnen instellen voor toekomstige jobkansen. Dit was geen droge presentatie, maar een interactieve sessie met praktische tips en ruimte voor vragen. Een waardevolle voorbereiding op de arbeidsmarkt.



## Meta, Google & MongoDB – Innovatie van dichtbij

De volgende dag stond in het teken van drie grote techbedrijven. Bij Meta startten we met een quiz over het bedrijf en leerden we meer over hun platformen, zoals Facebook en Instagram. Daarna kregen we een fascinerende inkijk in hun AR/VR-visie en hoe ze digitale interactie van de toekomst vormgeven. Het bezoek werd afgesloten met een panelgesprek met software- en netwerkingenieurs die vertelden hoe Meta innovatieve technologieën ontwikkelt en bij gebruikers brengt.

{{< figure-custom src="pics/5171179E-DBE6-4F73-B0BB-DBBCB834C76C.JPG" alt="Studenten Multimedia & creatieve technologie bij Google" class="u-mt-alpha u-4-of-6 u-rounded-md u-float-right u-pl-iota u-mr-iota-neg" >}}

Bij Google werden we na een rondleiding door de indrukwekkende campus en de kans om te shoppen in de unieke Google Store, meegenomen in de wereld van Site Reliability Engineering (SRE). Hoe zorgt Google ervoor dat AI, zoals Gemini, altijd de beste antwoorden geeft? Dit werd meteen getest tijdens een wedstrijd: wie kon de beste prompt schrijven voor Gemini? De winnaar ging naar huis met een exclusieve Google-koffiemok. Daarnaast werden studenten aangemoedigd om zich in te schrijven voor een Google Summer Internship – een mooie kans om bij Google aan de slag te gaan. We zijn nieuwsgierig wie onze eerste MCT’er wordt die hier aan de slag kan?!

{{< figure-custom src="pics/IMG_20250205_160055.jpg" alt="Studenten Multimedia & creatieve technologie bij Google" class="u-mt-alpha u-rounded-md " >}}

Bij MongoDB kregen we een diepgaande uitleg over een van de favoriete databases binnen onze opleiding. Niet alleen technisch, maar ook carrièregericht: jonge starters vertelden hoe ze via een zomerstage hun carrière bij MongoDB hadden opgebouwd en welke groeimogelijkheden er zijn voor studenten.

## IBM – Een IT-pionier

Op donderdag bezochten we IBM, een bedrijf dat al tientallen jaren een sleutelspeler is in de IT-sector. Hoewel IBM misschien minder zichtbaar is in het dagelijks leven van studenten, heeft het een enorme invloed op ons dagelijks leven: zoals betalingsverkeer, de luchtvaart, de infopanelen aan een bushalte,… Al deze data moet op een veilige manier verwerkt worden. Hier zit heel vaak IBM technologie achter!

{{< figure-custom src="pics/C353D995-8841-469F-A2CA-89758BEA8BB1.JPG" alt="Studenten Multimedia & creatieve technologie bij Google" class="u-mt-alpha u-2-of-6 u-rounded-md u-float-left u-pr-iota u-mr-iota-neg" >}}

We keken ook naar IBM vanuit een bedrijfseconomisch perspectief en zagen hoe strategische beslissingen, zoals het verkopen van divisies, een impact hadden op de beurs – maar IBM telkens sterker maakten. Vervolgens kregen we een introductie tot WatsonX, hun AI-platform, en sloten we af met een uitgebreid panelgesprek. Bijna elke divisie van IBM wereldwijd was aanwezig in de zaal. Het ideale moment om te zien dat er voor elk IT-profiel verschillende carrièremogelijkheden zijn.
Ook tijd voor fun

Naast alle bedrijfsbezoeken was er ook ruimte om Dublin en de Ierse cultuur te verkennen. We bezochten het beroemde Book of Kells en ontdekten de rijke geschiedenis van Guinness in het Guinness Storehouse. Uiteraard mocht een bezoek aan de Ierse pubs niet ontbreken – de ideale plek om na te praten over alle indrukken van de week.

## Een waardevolle ervaring

De Dublin Tech Tour was meer dan een reeks bedrijfsbezoeken. Het was een kans om te netwerken, te leren van experts en een exclusieve blik te krijgen op de toekomst van IT. Studenten keerden terug met nieuwe inzichten, inspiratie en misschien zelfs toekomstige carrièremogelijkheden in het vizier.

Op naar de volgende editie!

{{< figure-custom src="pics/IMG_20250204_162258.jpg" alt="Studenten Multimedia & creatieve technologie bij Google" class="u-mt-alpha u-rounded-md u-mr-iota-neg" >}}
