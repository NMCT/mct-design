---
title: "Leren op jouw tempo – met of zonder voorkennis: zo doet MCT dat."
date: 2023-10-16T08:30:40+01:00
description: "Een veel voorkomende vraag op onze infodagen is: “heb ik wel de juiste vooropleiding?”. MCT-studenten komen immers uit zeer diverse vooropleidingen van zowel TSO als ASO. Sommigen kunnen al programmeren, anderen hebben amper een regel code gezien."
cover: "studenten-laten-leren-op-eigen-tempo.jpg"
---


Een crash course net voor de lessen eind september beginnen helpt (zie [instapcursussen](https://www2.howest.be/instapcursussen)), maar er blijven grote verschillen in voorkennis.

>Hoe zorg je ervoor dat een student zonder voorkennis een goed niveau haalt maar dat tegelijkertijd wie al kan programmeren zich ook kan uitleven en vooruitgang boekt?

Aan het begin van het academiejaar kunnen studenten van 1MCT vrijwillig deel nemen aan een test om hun huidige programmeervaardigheden te beoordelen. Ongeveer 6 op de 10 studenten namen vorig jaar deel, terwijl de overige direct kozen voor het "teach"-traject (zie verder).

Wanneer je voldoende praktische voorkennis kunt aantonen in deze test, krijg je de mogelijkheid om een van de volgende trajecten te volgen:
1. Het **“Coach”** Traject: je voert zelfstandig opdrachten uit en je krijgt één keer per week (2u ipv 4) individuele en klassikale feedback (vorig academiejaar: 40% van de groep)
2. Het **“Fast”** Traject voor de studenten die reeds goed kunnen programmeren in Python (10% van de groep). Zij krijgen grotere en moeilijkere opdrachten en werken die zelfstandig uit en krijgen feedback online.

Alle andere studenten komen in een **“Teach”** groep (vorig academiejaar: de helft van de studenten). In deze groepen wordt programmeren uitgebreid gedemonstreerd door de docent. Studenten krijgen een uitgebreide demo en uitleg voor ze zelf aan een opdracht beginnen gedurende 2 maal 2 uur (=4u) per week.

Het fijne hieraan is dat als je voor één module je sneller vooruit kan, je meer aandacht kan spenderen aan modules waar je niet in uitblinkt. Of je haalt sneller hogere _levels_ in je programmeer expertise.

## Haal sneller hogere levels in coding

Wie nog geen voorkennis heeft, kan rekenen op meer aandacht van de docenten tijdens de demolessen. Je kan altijd terug naar de “teach” groep als je dat wil. Ieder werkt op zijn tempo, maar krijgt hetzelfde examen.

Het gevolg is dat onze studenten méér leren dan voordien en dat de slaagcijfers toch beter waren dan toen we op de klassieke manier lesgaven. Voor MCTers geen klassieke eenheidsworst meer. Iedere MCTer zijn/haar eigen tempo!
